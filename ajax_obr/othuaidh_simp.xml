<?xml version="1.0" encoding="UTF-8"?>
<leabhar ainm="Ó Thuaidh" nod="LM032" bliain="1983" udar="Pádraig Ua Maoileoin">
   <leath ln="i">Ó Thuaidh</leath>
   <leath ln="ii">Do Líl</leath>
   <leath ln="iii">Ó THUAIDH!  PÁDRAIG UA MAOILEOIN
SÁIRSÉAL- Ó MARCAIGH
Baile Átha Cliath</leath>
   <leath ln="iv">ó Thuaidh! le Pádraig Ua Maoileoin
ISBN o 86289 020 9(crua)
ISBN 0 86289 021 7(bog)

Sáirséal - Ó Marcaigh Teoranta 1983

Gach ceart ar cosnamh. Ni ceadmhach aon chuid den fhoilseachán
seo a atáirgeadh. a chur i gcomhad athfhála, ná a tharchur ar aon
mhodh ná sli. biodh sin leictreonach. ineicniúil. bunaithe ar fhóta-
chóipeáil, ar thaifeadadh nó eile gan cead a fháil roimh ré ón
bhfoilsitheoir.

Dearadh: Caoimhín Ó Marcaigh
Arna chlóbhualadh i bPoblacht na hÉireann ag
John Augustine Teo.

SÁRSÉAL — o MARCAIGH TEORANTA.
13. Bóthar Chríoch Mhór. Baile Atha Cliath ll.</leath>
   <leath ln="1">Caibidil 1

Níor mhar a chéile Corca Chaoin agus aon áit. Ar an gcéad
dul síos bhí sé ní b'fhaide siar ná aon áit eile — ní mór ná go
raibh sé amuigh sa bhfarraige. Níor mhar a chéile na daoine a
bhí ann: ainmhithe ar leith. Níor míníodh riamh iad. agus ní
mhíneoidh an saol seo iad, is baolach. Níor mhar a chéile
dreach agus cuma na háite, féar faille, aiteann is fraoch, i
bhfolach i gcom cnoic. a ghabhal le gréin agus a thóin le gaoith.
Níor mhar a chéile na hainmhithe féin; asail bhaineanna ar fad.
gan aon ghnó ag staileanna ann mar gheall ar an bhfánaidh ar
fad agus an fharraige i mbun na gcos acu; nuair a thiocfadh an
séasúr agus an scamhadh fiacal agus an bruth eachmairte ní
fhágfaí aon cheann acu gan cur le faill ag a gcuid cancair féin.
Níl aon leigheas ag an mbod ina sheasamh air.

Agus níor mhara chéile na, mná. is minic a deireadh Paid féin
é. Agus iarr i ndiaidh Phaid é. fear a chaith stráice maith dá
shaol i gCorcaigh agus a thug coicíos laethanta saoire i bPáras
nuair a bhíodh Páras go maith agus a ainm in airde. “Ná fuilim á
rá leat ná fuil Páras ach sa chéad rang leo so. Agus níl Corcaigh
imithe ar scoil in aon chor fós.’

Tomás a bhí mar shagart paróiste i gCorca Chaoin - níor
thug aoinne riamh air ach Tomás. mar thuigeadar é agus thuig
sé iad. Bhí daichead éigin bliain caite aige ann. ar dtúis mar
shagart cúnta agus anois le deich mbliana mar phríomhaoire
orthu. Sórt Pápa ina cháilíocht féin.</leath>
   <leath ln="2">Ba mhinic a chuimhníodh Tomás ar a chéad bhlianta ann.
Díreach amach as Maigh Nuad, a cheann lán de Ghréigis is de
Laidin is de dheasghnátha liotúirgeacha. Níorbh fhada go raibh
air rudaí eile a fhoghlaim, áfach, rud nár dheacair dó mar gur
mhac feirmeora é sula ndeachaigh sé le sagartóireacht riamh.
D'admhódh sé féin gurbh é an dúchas seo is mó a sheasaigh dó
nuair a tháinig sé go dtí cnámh na huilleann chun a bheith ar
aon fhód leo féin. ‘Ba bheag an mhaith domsa mo chuid
Gréigise i measc lucht na gcaorach.’ a deireadh sé.

Mar is caoirigh ar fad a bhí san áit nuair a tháinig sé ar dtúis
ann. caoirigh is iasc, cúpla práta, dorn coirce agus stoc seasc.
Níorbh é an stoc an t-aon rud a bhí ag imeacht seasc ann. In
ionad iompú isteach ar bhean is ar an gcaora a d’iompaíodh an
fear ann — ba mhinic a fuair sé an scéal i bhfaoistine uathu. an
chuid acu a théadh chun faoistine agus a bheadh sásta é a
admháil - bhí a leithéidí ann. ‘... le caora. a athair ...’ ach ..
ach ... ní dhéanfainn dá mbeadh bean mhaith agam’. ‘In ainm
an Athar, an Mhic agus an Spioraid Naoimh. etc ...’

Sea, ba bhreá le Tomás cuimhneamh siar ar na blianta úd ...
aois na saontachta mar ba ghnáth leis a thabhairt uirthi. É
díreach amach as an gcoláiste agus aghaidh á thabhairt ar an
saol den chéad uair aige. I measc a dhaoine féin, daoine bochta
saonta macánta. go dtí go dtagadh na misinéirí ar a gcam-
chuaird bhliantúil chucu agus a chuireadh peacaí ina leith nár
thuigeadar. fiú amháin: cuid acu. b'fhéidir. Seanmhná ag teacht
chun faoistine chuige le “peacaí” ná raibh riamh sa leabhar.
leisce orthu éirí ar maidin. leisce orthu dul a chodladh istoíche.
rócheanúil ar an bpíopa. cearca na gcomharsan ag breith
amuigh ina ngarraí féin agus iad ag ithe a gcuid ubh  ... ‘Go
dtuga Dia ciall duit. a bhean. Téigh abhaile duit féin. in ainm an
Athar...’

Ach bhí daoine ag pósadh an uair sin rud ná raibh inniu. Paid
anois imithe den saol agus Paideanna nach é. Bhí an saol sin
imithe síos ’on úir lena leithéidí. ach go raibh fodhuine acu a bhí
óg san am sin fágtha fós agus an seanshaol go smior fós iontu:
Iarann. cuirim i gcás. fear ann féin. Mianach an tseanshaoil ann
ach é scaob ar scaob leis an saol nua. Tuairim is trí fichid bliain</leath>
   <leath ln="3">d'aois. an té a chreidfeadh é. ní raibh sé le feiscint ina chnea ná
ina ghotha ná ina choiscéim siúil. Rincfeadh sé soit fós le haon
duine den dream óg agus ní bheadh bídín allais air ina diaidh.
Ligfeadh sé uaillbhéic le casadh ríleach ach í a bheith uaibhreach
a dhóthain dó.

Cathair mar a tuairisc ab ea Iarann. Bhí ainm na mban
amuigh air agus bhí daoine ann a déarfadh go raibh sé tuillte
aige. Nuair a thagadh biaiste na gcuairteoirí is ansin a chífeá
Iarann ag cur caoi ar a chleití agus á aisceadh féin. Léine ghlan
gach aon tráthnóna agus smearadh glan cairte faoina ghruaig.
Carbhat síoda snaidhmthe faoi úll a phíobáin aige taobh istigh
de bhóna a léine agus síos laistigh ar a bhrollach. An léine féin
oscailte síos go dtína imleacán agus clúmh a chnis a bhí fós
chomh dubh le gual Ifrinn á thaispeáint féin ina thriopaill
ghnéasacha sa dá oscailt ar gach taobh den charbhat. Gléas ina
bhróga ísle agus cuma an bhóthair air. gan caipín ná hata. agus
géim ina shúil.

Ina dhiaidh sin. ba é an libhré an chuid ba shuaithinsí de. Ní
raibh sé teanntásach ná coráistiúil; deas múinte i bhfriotal agus
milis gan a bheith siúicriúil.

Bhí an File i bhformad leis. Aniar as broinn an tseanshaoil ar
fad ab ea an File bocht. Dá mbeadh ceart le fáil ní bheadh sé ar
an saol seo in aon chor. agus is ar éigean a bhí. Lena Mham.
Meig. a bhí cónaí ar an bhFile agus bhí sé faoi ghathaí a hiongan
aici sin.

Thabharfadh an File a raibh sa tsaol aige ar a bheith cosúil le
hIarann, an tslí a bhí aige le mná go mórmhór agus an tslí go
raibh sé in ann aghaidh a thabhairt ar an saol mór. Ní fheiceadh
an File riamh é ar láthair na babhtála mar ná beadh slí in aon
bhóthar leis aige. Ach chloiseadh sé na scéalta, gach ceann acu
ag sárú an chinn eile- ar nós an lae anuraidh agus é ag gabháil
suas trí lár an tséipéil gur chas sé ar a sháil agus gur dhein sé jig
le port béil a sheinn sé féin. ‘Tiocfaidh Tomás go dtí deireadh
na foighne fós leis. mise á rá leat. Nó cén lé atá aige leis nár
fhógair sé ón altóir riamh é?’ Agus ansin an oíche eile- Oíche
Nollag— agus é ag gabháil suas arís ann go dtí Aifreann na Gine
agus a phutóg teann go maith ag an stuif chraorac gur chas an</leath>
   <leath ln="4">sagart timpeall thuas agus gur fhógair “go raibh an Tiarna libh’
gurb é freagra in ard a chinn is a ghutha a fuair sé ó Iarann i lár
páirce aníos dó ‘Agus leat féin. a gharsúin’. Nó conas a bhí sé ag
breith na gcos leis?

B'in é an File bocht ar a mharana cois na tine agus a mháthair
ar an dtaobh thall de ar a paidrín. Ní mór na focail a bhíodh
eatarthu; an méid a bhíodh féin b’fhearr go minic ná beadh.
Mar taobh amuigh de na paidreacha go léir bhí sí nimhneach
seanbhlastúil go maith. Níor thuig sí riamh cad as a fuair sí an
t-abhlóir mic a bhí aici agus gan ag déanamh tinnis dó ach a
chuid filíochta; a cheann san aer ag féachaint in airde ar na
scamaill nó. b’fhéidir. ar an ngréin féachaint cad a bhí ag Dia le
rá leis i gcogar intinne. “Ó Dhia a thagann sí go léir chugamsa.’ a
deireadh sé. leath ag caint leis féin ach in éisteacht a mháthar.
‘Labhrann Dia tríom. tá a fhios agam é sin. Níl aon chruthú eile
agam go bhfuil Dia ann ach sin. Má chaillim an aithne
chreidimh sin caillfidh mé mo chreideamh. ar nós mar chaill
gach aon duine timpeall orm é nuair a chailleadar na piseoga.

Faid a bhí piseoga acu bhí creideamh acu. Fuascailt ó phiseoga

fuascailt ó chreideamh ...’

‘Ní haon mhaitheas do dhuine a bheith ina stail amadáin.’ arsa
an mháthair. ‘gan é a thaispeáint ...’

Ach níor chuala sé í. Bhí a mhalairt de shí gaoithe ag séideadh
anois trí phóirsí a intinne ag an líne dheireanach úd. . . fuascailt
ó phiseoga fuascailt ó chreideamh ... líne bhreá filíochta ach í a
leanúint suas agus í a chur ¡dtalamh. “Beidh dán agam amárach.
dán a fuaireas ó Dhia.’

‘Ár nAthair atá ar neamh go naomhaítear t'ainm. go ... Cad
san dúraís. a chonablaigh? ... go dtaga do ríocht. go ... Go
ndalla Dia thú. táim curtha amú ar mo chaogaidí agat agus ní hé
a haon agat é. Ní hé is measa dom ach mo shaol a bheith curtha i
bhfaighid agat orm chomh maith. Nár bhreá an lá dom dá
gcaithfinn le faill thú an lá a ligis an chéad uaill asat ... go
ndéantar do thoil ar an dtalamh mar a déantar ar Neamh.’

Ach bhí an File bog uirthi. bhí sé fillte suas i mbrat a
bhrionglóide féin. fillte suas i mbroinn dáin. ‘Tórmach’ a
thugadh sé féin ar an staid seo nuair a bhíodh sé ann; ‘Mar a</leath>
   <leath ln="5">bheadh bean ar a leaba luí sheoil agus an gliondar ag rith trí
gach spalla dá corp ag súil leis an mbreith, leis an bpáiste nua.
‘Mo pháistí croí’ a thugadh sé ar a chuid dánta.

Ach an oiread le hIarann ní raibh sé, pósta riamh, ach is ag an
bpointe sin a scar an dá ainmhí le chéile. I dtaobh an Fhile de
níor spéis leis baineannaigh. Níorbh aon chuid dá shaol iad. Ní
raibh aon tuairim aige conas labhairt leo, ní abraim fonn fis ná
feise a bheith air chucu. Ar shlí, is amhlaidh a bhí an iomarca
measa aige orthu chun aon mhaith a bheith ann chucu. Ní bean
a bhí in aon cheann acu ach spéirbhean. gin amach as a
shamhlaíocht féin ná raibh oiriúnach le cur in aon áit ach i ndán
uasal uaibhreach a chumfadh sé féin di agus go mbeadh sé á
hadhradh ar a ghlúine ag féachaint uaidh suas uirthi. Nuair a
d'éiríodh sé amach istoíche agus go bhféachadh sé uaidh suas
ar Chnoc na Sí os a chionn bhíodh a leithéidí seo de spéirmhná
ag gabháil thairis thuas idir é agus léas na gealaí agus gúnaí fada
sróill orthu ag scuabadh an fhraoigh agus iad cosnochtaithe. Ní
gá a rá ná raibh aon bhean ó Chorca Chaoin ina measc. ní
bheadh aon chúram acu ann.

Níorbh iad san mná Iarainn. Ainmhithe eile ar fad. Bhí Iarann
bailithe de mhná na háite mar ná raibh aige ach sméideadh ar
an gcuid ab fhearr acu aon lá. Mná deoranta a bhí uaidh sin. ach
mná go mbeadh dealramh leo. mar a deireadh sé féin. Nuair a
leagadh sé a shúil ar cheann mealltach acu seo ar chomhthalán:
‘A Mhuire.’ a déarfadh sé. ‘nach sothógtha an lao í.’ Ní raibh aon
léamh ar na ciútaí agus na cúinsí a bhí aige chun a leithéidí a
bhréagadh. agus chuireadh sé staileanna óga an cheantair as a
meabhair ag faire air. Dar leo san, bhí an cócsaileoram aige.
agus an t-aidhleacum agus cac an ghandail bháin in aon
bhuidéal amháin i bpóca a thóna. Bhí an ball searca aige chomh
maith. gan dabht. agus bhí a fhios ag na fiairí feá ba chliste acu.
gan dabht arís. cá raibh sé aige! Ach is gan fhios d’Iarann a bhí
an cibeal cainte seo ag imeacht agus gan é ag cur puinn tinnis
air faid a bhí sé féin ag scuabadh leis ina mhadra gorm trína
chuid farraigí tréana agus an greim ba mhilse ar a bhóthar ag
titim leis.</leath>
   <leath ln="6">Caibidil 2

Ba iad Iarann ar thaobh amháin agus an File agus a Mham ar
an dtaobh eile, iad féin agus roinnt daoine eile ná baineann le
habhar anseo. a bhí tagtha aniar ón seanshaol a mbíodh Tomás
ag cuimhneamh air go minic. Ach dhá shampla chomh difriúil.
is dócha. ní fhéadfá a fháil i siúl lae ná bliana. Bhí Iarann fásta
amach as de réir a chéile. Bhí rún aige nár thuig sé féin i gceart.
gur choinnigh sé sna cosa ag na daoine óga a bhí timpeall air i
gcónaí. Ní fheicfeá choíche le duine dá aois féin é ó d’éalaigh an
óige uaidh. Cé ná raibh a fhios aige féin é. ní fhéadfadh sé a
aghaidh a thabhairt ar an tseanaois. “Mothaím gach aon phioc
chomh maith inniu agus a bhíos in aois a fiche dom. agus níos
fearr ná mar a bhíos in aois a deich is fiche. Ar mo leabhar. a
deirim leat.’

Níor chreid aoinne é seo ach é féin. ach nár chuma. Dó féin
ba thábhachtaí é. Ba é a chéad aithne agus a aithne dheireanach
é. A phríomhchaogaide.

Níor athraigh an File tríd an mbliain amach, an duine céanna
i gcónaí, an libhré céanna. an gó céanna. ach amháin Dé
Domhnaigh nuair a théadh sé go dtí an tAifreann. An-fhear
Aifrinn ab ea é agus ní raibh a fhios aige cad ina thaobh. mar ní
raibh a chroí ann mar sin. Leanúint na gcomharsan. is dócha.
leanúint suas ar shean-nós. Ní hé an bóthar a ghabhadh sé-riamh
ach cóngar gach goirt agus gach garraí. Ag teitheadh ó dhaoine</leath>
   <leath ln="7">is dócha. fear ar leithligh. Ní théadh sé isteach ’on tséipéal mar
ba chúng leis é. agus ar aon chuma bhí iarracht éigin den
iamhfhaitíos ag cur air. Níor lú ná mar a thaitnigh an taobh
amuigh leis cé go raibh guth Thomáis istigh le clos go binn
amuigh. go mórmhór ó tháinig an fearas nua fuaim-mhéadaithe
isteach. Ach ba iad ‘gramaisc an phobail’ mar a thugadh sé féin
orthu a bhí amuigh agus bhíodh náire air a bheith ina measc.
Fear hata a chaitheamh ab ea é agus bhí gradam ag an hata. nó
ba cheart go mbeadh. i measc chleas na gcaipíní, go mórmhór
caipíní ar leathcheann.

Ní bhfaigheadh Tomás aon chluas ón gcleas amuigh ná ón
bhFile féin ach a oiread leo. iad san ag caitheamh charúl le
chéile agus ag cur síos ar chúraimí saolta. An file ar a leathghlúin
ar a n-imeall, a hata ar an nglúin eile agus a cheann san aer ag
súil le léas ó neamh, éachtaint éigin a chuirfeadh tine faoin
bhféith aige. Ba mhinic ag guí chun Aogáin Uí Rathaille agus
chun Piarais Feiritéar é ag lorg inspioráide orthu. go háirithe
chun an ghnótha a bhí leagtha amach aige dó féin tar éis an lae
inniu. Mar, an dtuigeann tú, ghabh Iarann thairis isteach gan a
oiread agus beannú dó. Ach cad ina thaobh go mbeannódh. ná
d'aoinne eile acu inniu, agus bean óg strainséartha ar adhastar
aige, a lámh go ceanúil faoin hascaill faoi mar a bheadh sé á
seoladh chun na haltóra chun an fáinne a chur ar a méar.
Ghabh Iarann tríd an séipéal suas lena éan creiche go péacach
agus go malltriallach, súil á chaitheamh ar gach taobh aige go
bhfeicfeadh sé na cuntanóis ag athrú agus ag sníomh le formad.
Ní raibh sí thar fiche bliain d'aois má bhí sí an méid sin féin.
gruaig chatach chíordhubh uirthi agus í chomh bearrtha sin go
raibh sí ina lomra timpeall a cinn mar a bheadh caora dheicstir;
a cíocha beaga cruinne crua ar crith istigh i mblús geal síoda, ag
rince. ba cheart a rá. agus iad roimpi amach aici.

Séipéal ab ea é a raibh deighilt idir fhir agus mhná ann riamh
agus is mar sin a bhí fós. Is é teach Dé, gan dabht. an foras is
moille a athraíonn i mbéasa agus i nósanna. Bhí an deighilt fós
ann i rith an gheimhridh agus as sin isteach go Cáisc nó mar sin
nuair a thosódh na fáinleoga iasachta ag teacht. Bhrisidís sin
suas an sean-nós agus bhíodh na seanphlandaí ar fad ag tnúth</leath>
   <leath ln="8">leis an athrú seo tar éis na dúluachra. Aon ní ach an mheirg agus
rothanna an choirp agus na haigne ag fáscadh agus ag baint
gíoscáin as a chéile le stóinsitheacht an tsaoil a bhí timpeall
orthu ó cheann ceann na bliana. B'ola ar an intinn agus ar an
gcroí an t-athrú bliantúil seo, go háirithe i measc na bhfear. Ní
mó ná sásta a bhí na mná leis mar bhí a fhios acu gurbh iad féin
a bheadh thíos leis. Bheadh smaointe a gcuid fear ag scaipeadh
agus ag leathnú amach ar bhóithre móra na samhlaíochta agus
iad ag dul a chodladh ina n-aigne féin gach oíche le láracha
deoranta a bhí á gcaitheamh ar an gcósta ag eireaball an earraigh.

Ní raibh bean sa tséipéal nár chaith súil dhoicheallach ar
Bhláithín— b’in é a hainm mar a fuarthas amach gan mhoill ina
dhiaidh sin. Bhí sí cúig troithe go leith ina buataisí arda a bhí ag
dul go glúine uirthi. Sciorta cúng paisley uirthi a bhí ag cloí le
gach orlach dá ceathrúna agus dá geidirne triopallach. agus í ag
snámh tríd an séipéal suas. Ní siúl a thabharfá air dá mbeadh
aon fhilíocht bheo i do chorp. Chuaigh Iarann agus í féin chomh
fada suas leis na rálacha, rud a b’annamh leis siúd ach a
ghualainn le falla amuigh sa liní ar eagla go bhfaigheadh aon rud
le dealramh isteach gan fhios dó. Lig sé uaidh isteach í sa
tsuíochán tosaigh thuas agus shuigh sé féin in aice léi go
mómharach.

‘Tá a fhios ag Dia ná fuil aon tsrathar uirthi.’
‘Cad ab áil léi do shrathar?’
‘Déarfá ...’
‘Déarfá an-chuid rudaí. An raibh aon tsrathar ar do mháthair?’
‘Mura raibh féin bhí sí fáiscthe suas go maith ...’
‘Fáscadh an diabhail ortsa ach go háirithe.’
‘Agus cad ina thaobh na buataisí arda ... agus gan-aon rian
clúdaigh ar a ceann?

‘Ní bheadh na haiteasaí sin ortsa in aon chor dá mbeifeá ag
léamh Housewtfek Daily mar a bhímse. Sin é an áit a bhfuil an
léamh. sin é a d'osclódh do shúile duit. Agus ní bheifeá ag cur
ceisteanna aite ar dhaoine dá bhfaighfeá é. Tá brí leis na haon
rud acu sin ar bhean an lae inniu. Is gearr go mbeidh an paróiste
seo féin chomh maith leo na haon phioc. ní gá duit ach</leath>
   <leath ln="9">féachaint timpeall ort agus a bheith ag éisteacht leo— na rudaí
óga atáim ag rá.’

‘Ach mná bochta mar sinne agus ár gcláirín déanta ar an anró
againn ...’

‘Ó. tá an saol ag athrú, a chailín. agus gá leis  ...’

D'fhéach Tomás uaidh síos ón altóir ar a thréad. ‘mo
chaoirigh beaga.’ mar a thugadh sé féin go ceanúil orthu. Na
mná ar a dheis agus na fir ar a chlé. Seandaoine agus daoine
meánaosta sa chuid ba mhó de; dorn beag déagóirí agus a
bhformhór sin ann ar mhaithe le bheith ag canadh an Aifrinn.
Bhí a fhios ag Tomás cá raibh an chuid ba mhó acu-sínte ar a
leaba ag sranntarnaigh gan bheann ar Dhia ná ar dhuine. Na
mná a bhí ann agus iad feistithe suas go néata ina róbaí
Domhnaigh. seál nó scairf nó hata ar cheann gach duine acu
mar a bhíodh ar a máithreacha rompu ag an Aifreann i gcónaí —
ómós ná raibh imithe as faisean fós. Na déagóirí baineanna a bhí
ina measc. áfach, agus a gceann nochtaithe ar fad, brístí fáiscthe
gabhalchúng tarraingthe suas ar a gcromáin idir éigean bháis is
bheatha. Ba iad seo dúshlán an nuashaoil ní hamháin do
Thomás ach dá seanóirí féin chomh maith.

Ba lú ná sin de na déagóirí fireanna a bhí ar an bpobal aige;
bhíodar sin imithe i gcoinne ghrásta Dé ar fad agus gan faic ina
gceann ach ól is ragairne agus airneán oíche. Ach bhí a fhios ag
Tomás go maith go gcaithfeadh sé glacadh le rith an tsaoil mar
bhí sé, nach chun é a athrú a tugadh é féin ar an saol ná a
deineadh sagart an chéad lá de ach chun freastal ar riachtanaisí
daoine mar ba ghá sin. Thuig sé chomh maith nárbh aon
mhaitheas dó. cé gurbh í seo an Cháisc. cromadh ar labhairt ar
an aiséirí ghlórmhar ná eile ná a bheith ag cur as mar gheall ar
mhíorúiltí móra na Cásca céanna. Is mó a bheadh na daoine seo
nó cuid mhaith acu ar aon nós i dtiúin le míorúiltí Cásca a
tháinig beagnach dhá mhíle bliain ina diaidh ar shráideanna
Bhaile Átha Cliath.

Labhair sé.

‘Domhnach Cásca agus aimsir aoibhinn. buíochas mór le Rí
na Glóire. Ní fhaca Corca Chaoin ag féachaint chomh breá
riamh agus mar a bhí sí ar maidin ag gabháil aduaidh dom. Ní</leath>
   <leath ln="10">haon iontas go mbeadh cuairteoirí as gach aird ag déanamh
orainn agus deinimse amach faoi cheann deich mbliana ó inniu
go mbeidh an ceantar ar snámh leo ar an mborradh atá ag
teacht le cúpla bliain orthu. Deireadh ár sinsear riamh ‘Domh-
nach Cásca is mór an náire abheith gan feoil.’ Is éachtaint é sin
dúinne anseo inniu ar an saol a bhí ann. Inniu níl aon tigh i
dtaobh leis an mbreac éisc ná leis an dturaireacht. Bhíos ag
caint arbhú inné le ceann de mo pharóisteánaigh agus bhris
cúrsaí éisc isteach sa chaibideal orainn. ‘Tá an maicréal ar an
gcósta,” arsa mise leis. mar iascaire ab ea riamh é agus bhí a
fhios agam go raibh sé ceanúil ar an iasc céanna ar a phláta.
‘Deirtear go bhfuil,’ ar seisean, ‘ach cé atá i mbun dul ina
dhiaidh?’ ‘Déarfá go mbuailfeá amach ina dhiaidh.’ arsa mé
féin leis. ‘Ach an bhfuil a fhios agat, a Athair.’ ar seisean. ‘ní
ligfeadh an náire domsa ar an saol atá inniu ann maicréal úr a
chur ag róstadh cé go n-íosfainn féin le haon fhear bán é.’ ‘Cad
ina thaobh sin?’ arsa mise. ‘Mar d’imeodh a bholadh ar fuaid an
pharóiste— tá a fhios agat boladh an mhaicréil- agus bheinn
náirithe i measc an phobail gach aon lá feasta.’

‘Cor nua sa tsaol siúrálta. Tá daoine ann a déarfadh leat gur
droch-chor é seo ach nílimse ar na daoine sin. Chonacsa an dá
shaol agus tuigim dó ... Anois, in ainm Dé. ní chuirfidh mé a
thuilleadh moille oraibh inniu le caint gan dealramh. ach go
dtuga Dia séasúr maith ós rud é gur ina thosach atáimid ... ó
Cháisc go deireadh fómhair. séasúr an bhradáin agus na
bpinginí iasachta ... in Ainm an Athar agus an Mhic agus
Spioraid Naoimh.’

‘Aiméan.’ arsa an pobal le chéile, agus a bhformhór go buíoch
beannachtach ná raibh sé ag dul chun leadránaí mar a bhíodh
go minic. go háirithe nuair a bheadh strainséir nó dhó faoi lé a
chuid cainte. Ní foláir nó is deabhadh éigin a bhí air féin inniu a
spáráil iad.

Bhí an File taobh amuigh agus is beag má chuala sé focal dá
chuid cadrála. mar a thug sé féin air. ‘sagart nár thuig filíocht ná
aon mheas aige uirthi. Ní raibh a chuid próis féin go rómhaith.
Mura n-éisteoidh sé sin liomsa cad ina thaobh go mbeadh ormsa
a bheith ag cur suas lena bhréithre sin?’ Ní lú ná a chuala an</leath>
   <leath ln="11">cleas a bhí timpeall ar an bhFile mórán dá raibh ráite ag Tomás
ach ní ar na fáthanna céanna é. Cúrsaí eile ar fad a bhí ag
déanamh tinnis dóibh sin, cibeal na hoíche aréir, agus cá raghfaí
anocht, etc.

Bhí an File ag méirínteacht ar a phaidrín. paidrín a mháthar.
toisc gur iarr sí air cuid den Aifreann a ofráil suas di féin chomh
maith. Bhí an File sásta é ar fad a ofráil suas di ach ná ligfeadh
eagla dó é sin a rá léi. Cosaint ab ea an paidrín céanna chomh
maith dó ar sháiteáin na haicme a bhí timpeall air— ní bheadh
aoinne acu dá olcas é ag caitheamh trasna ar dhuine bocht a
bheadh ag paidreoireacht. go mórmhór fear paidrín agus an
t-ómós a bhí tagtha anuas óna sinsear d’earra dá leithéid. Ní
fhaigheann dúchas bás thar oíche. is dócha.

Ach ní raibh aon duine chomh sásta ina aigne ag clabhsúr an
Aifrinn. istigh ná amuigh. leis an bhFile féin. Bhí an Spiorad
Naomh tar éis tuirlingt ar a ghualainn faid a bhí Tomás ag caint
agus bhí an rud a bhí uaidh anois ag dul abhaile aige — aor ar
Iarann agus ar bhain leis. iarracht a raghadh isteach sa Táin
agus a bhuanódh a chuimhne i measc na ndaoine.

Nótálta!</leath>
   <leath ln="12">Caibidil 3

Ba é Béal Toinne an t-aon bhaile amháin den seandhéanamh
a bhí fágtha i gCorca Chaoin, áit a raibh fiche éigin baile nuair a
tháinig Tomás ar dtúis ann. Bhí an rachmas nua tar éis an
paróiste ar fad a athrú thar meon lena raibh de dheontaisí ar fáil
in éineacht lena raibh eile de chabhair stáit á thál orthu trí
chéile. Ina theannta sin bhí cúpla monarcha bunaithe ann.
ceann acu ag déanamh earraí iarainn, geataí. cruite capall,
rálacha, agus mar sin de. agus ceann eile ag déanamh earraí cré
le cur thar lear.

Feirmeoirí beaga ó fhéar dhá bhó go féar deich mbó ab ea a
bhformhór ach dúchas na hiascaireachta iontu go léir, dúchas a
chuaigh i bhfad siar agus a shábháil cuid mhaith dá sinsir le linn
an drochshaoil. Caoirigh ar Chnoc na Sí agus ar na maolchnoic
eile ó thuaidh agus ó dheas acu agus é ina choimín faoi dhlí na
binne acu eatarthu. Bád beag craiceann feilte i ngach aon dara
tigh sa tseanaimsir agus iad ag iascach agus ag rómhar agus ag
branar i gcomhar le chéile faid a mhair an bhoichtineacht.
Bhaineadar feamnach agus chuireadar amach iascáin, bhain-
eadar agus shábháladar móin ina meithil an uair sin leis.

Ach b'in saol a bhí imithe anois. Na bailte a bhí ann turas
faoina dtithe cinn tuí agus feilte, tigh acu ag fual isteach i ndoras
iata an tí ba ghiorra dó. bhí scaipeadh tagtha orthu. Chomh
luath agus a bhíodar ag fáil bolaidh an airgid óna chéile</leath>
   <leath ln="13">thosaíodar ag teitheadh leo féin amach as na scailpeacha agus
na gleannta agus thugadar na baill sceirdiúla orthu féin lena
gcuid tithe nua, tithe taibhseacha fuinneogacha ardnósacha ag
maíomh as a gcuid rachmais, gach ceann acu lonnaithe ar ard
chun go mbeadh radharc níos fearr ar a sciatháin ag daoine a
bheadh ag féachaint ó na hísleáin orthu. B'fhada iad seo ó na
tithe beaga slachtmhara a raibh a gceann faoi thalamh agus a
dtóin le gaoith acu mar a bhí ann agus iad beag beann ar shíon
agus ar aimsir. cluthair teolaí te. Cnapáin mhíchuibheasacha
ghránna mar a bheadh calabóiseasaí ban á nochtadh féin go
neamh-mheontach ar ardán ab ea na tithe nua. agus a bpátrún
tagtha thar tír isteach go dtí daoine bochta nár thuig deas ó
mhídheas agus a ghlac leis an sampla iasachta go fonnmhar.

Ba é Béal Toinne áfach an baile ba bhoichte acu ar fad riamh
ag brath go hiomlán ar an bhfarraige, ar an dtalamh scóir agus
ar iasacht an bhraoinín bhainne óna gcomharsain. gach bothán
riamh ann lán de ghearrcaigh ag fir agus mná ar bheag an
caitheamh aimsire eile a bhí acu ach ag stialláil a chéile. Níor
tháinig an rachmas nua i bhfeidhm riamh air agus ní thiocfadh
anois, is dócha, ach amháin le míorúiltí Dé. Ba é tigh Iarainn an
tigh ba ghiorra don dtráigh ar an mbaile agus bhí an File ag cur
faoi lena mháthair sa tigh ba shia aníos. Níor fhág sin an
iomarca spáis idir an dá thigh ach aon ní amháin ná raibh aon
radharc ó thigh acu ar aon imeachtaí a bheadh ar siúl sa cheann
eile mar bhí cor sa bhóithrín ar chlé ag dul síos chun na farraige
thar gheata Iarainn agus ina theannta sin bhí fás borb fiúise ar
an dtortóg a bhí idir dhá cheann an bhaile, scáth fothana do
bharr an bhaile agus do bhun an bhaile de réir na gaoithe a
bheadh ag teacht orthu.

Thíos faoi bhun Bhéal Toinne a bhí an cé agus na slipeanna
bád agus fothain aniar is aneas acu ann. Báid adhmaid ar fad
inniu agus le blianta anois agus an bád seithe caite amach ar fad
ach amháin cúpla ceann a bhí ag strainséirí ar mhaithe lena
suaithinseacht. Ní mór an meas a bhí fanta ag an ndream óg i
gCorca Chaoin ar an seanphátrún seo ach iad ag magadh faoi
na seanphlandaí nuair a bhídís sin á moladh. “Seithe ag an
ndiabhal oraibh. sibh féin is iad féin. Puth gaoithe agus bhí gach</leath>
   <leath ln="14">aon cheann acu cáite chun farraige gan fios a dtuairisce go deo
arís. Mo dhaigh!’ B’in é an freagra. b’in é an meas. ‘Tá caladh
anois againn, más ea is do bháid chearta é, agus d’iascairí le
dealramh.’

Aníos ó bhruach na faille tuairim is leathchéad slat a bhí
bótháinín Iarainn agus an Latrach idir é agus an fharraige. Ba í
an Latrach lár an domhain agus í ag féachaint amach ar Oileán
Ban trí mhíle nó mar sin chun farraige. Ní raibh aoinne fanta ar
Oileán Ban anois le tamall de bhlianta ach iad go léir tagtha
amach ar an rníntír agus iad curtha fúthu i ngabháltaisí beaga ar
thaobh Chnoc na Sí. Gabháltaisí ná fágfadh aon teaspach
orthu— bhí a fhios ag an Rialtas é sin, agus bhí a fhios acu féin é
sula dtángadar amach riamh ach ba é rogha an dá dhíogha é. Is
ann a bhí Meig agus a mac an File. Is ann a bhí a saothar
litríochta curtha dá croí aici agus a tharraing a hainm di i gcúpla
teanga. Bhí an seanthigh ar Oileán Ban fós agus faoileáin ag
screadaigh istigh ann.

Le hIarann ab ea an Latrach ach is maith an té a thabharfadh
Latrach ar an áit inniu. B’fhada ó latrach é. Chonaic Iarann an
cuan beag á dhéanamh taobh thíos de ag an gComhairle Contae
agus ag Bord na nOibreacha. falla taobh thuaidh agus falla eile
ag freagairt dó taobh theas. Cúpla bliain ó shin a críochnaíodh
an obair air seo ach níorbh fhada tosaithe in aon chor é nuair a
chuir Iarann fios ar ainmhí mór iarainn a tháinig in imeall na
Latraí agus a dhein ísleáin de na hardáin agus ardáin de na
hísleáin ann. D’alp sé siar ina chraos diamhair gach carraig agus
carball a bhí ann, agus scaoil sé tríd siar ina phúróga beaga
miona iad. Ní raibh fágtha ina dhiaidh nuair a bhí sé críochnaithe
leis an scartáil ach cré dhearg agus cúpla carn púróg a bhí
cactha thall is abhus aige oiriúnach díreach don chéad ainmhí
eile a bhí le teacht ina dhiaidh. Bhain sé an radharc as na súile
ag na seandaoine ná faca aon ní mar é riamh.

‘Chíonn Dia ach dá mairfeadh an seandhream ...’

‘Ní chreidfidís.’

‘Dá gcreidfidís féin chuirfidís fios ar an sagart ...

‘Is í obair an diabhail í, is dócha liom.’

‘Is í. cad eile? Más ea. ní hé Dia a cheap í ...’</leath>
   <leath ln="15">‘N'fheadair aoinne cén méid fear atá curtha as obair aige seo.’

‘Cuimhnigh ar na daoine bochta a d’oibrigh ó dhubh dubh ar
réal is ló ag réapáil agus ag séideadh ar bhóthar Chnoc na Sí ó
dheas ag cur a mbundún amach ...’

‘A Chríost, sea. F aic ach sluaiste is ramhainne is piocóidí agus
oird agus cróite. agus allas a gcnámh.’

‘Dia go deo linn. ach is mór an cor sa tsaol é.’

‘Ní mhairfidh sé. Tá sé ródhiablaí.’

Ní mar sin a ghlac an cleas óg leis. Bhaineadar sin croitheadh
as a nguaille agus d’imíodar orthu. Bhí sé go léir feicthe cheana
acu-níorbh aon iontas é, agus cuid acu féin oilte ar an ainmhí
allta seo a thiomáint iad féin tar éis a dtéarma a bheith caite acu
i mbailte móra i bhfad ó bhaile. Ach cén mhaitheas a bheith ag
caint le seandaoine, ní fhacadar sin faic riamh.

Ní raibh an chéad ainmhí imithe i gceart nuair a bhí an dara
hainmhí istigh ar a shála. Bheir sé sin ina chab íochtarach ar na
púróga agus leath sé ar fuaid an bhaill iad. agus de réir mar bhí a
chab á leathadh bhí a thóin thiar á leibhéaladh agus á mbrú
isteach sa chré faoi thíos. Nuair a bhí a chuid oibre déanta aige
seo tháinig an tríú ceann agus bhuail sé brat tarra anuas orthu ar
fad agus b'iontach go deo an barr breá dubh leibhéalta a bhí
fágtha ar an áit acu trí chéile.

‘Sea, ní fhásfaidh brobh eile go deo arís anseo ...’

‘Is deacair an luachair a thachtadh, ar mh'anam.’

‘Tá sé ag dul in aghaidh Dé.’

‘Tá. Agus sin é mar bheidh an saol féin feasta anseo. Tá sé
mar sin cheana féin.’

‘Ní dúraís bréag.’

‘Nuair a bhís-se óg cad a bhí ann? Bhí cuimleáil is cíocha. Ach
inniu cad tá ann? Tá, a bhuachaill, steabáil agus pilibíní.’

‘Ar mh’anam gur fíor duit a dhuine. Is fíor an rá é.’

‘Féach an casadh atá bainte ag an bproibí féin as an saol.
Fadó nuair a chínnse fear ag fágaint an tí agus drochlá ann bhí a
fhios agam go maith cá raibh sé ag dul. Fothain claí a bhí uaidh
agus suaimhneas. Ach inniu nuair a chím ag scaoileadh faoin
dtigh é tá a fhios agam gurb é an cúram céanna atá air.’

‘Nach cuimhin leat sean-Mhaidhc agus an chéad phroibí?’</leath>
   <leath ln="16">‘Is maith is cuimhin. Bhí an tigh á shíneadh amach acu agus
chonaic sé an seoimrín beag ina lár. ‘In ainm Dé. cad chuige an
seomra beag?’ a dúirt sé. ‘Chun a gcúraimí saolta a dhéanamh
ann. cad eile.’ ‘Mo ghrása Dia, ná habair liom go bhfuil siad
chun sailiú fúthu istigh sa tigh!” a dúirt an fear bocht.’

‘Ní thógfainn air é a rá.’

Bhí an Latrach anois ina réileán dubh agus deireadh ag rudaí
ag fás inti. Ach bhí cúraimí eile i ndán di agus saol nua ag
bagairt uirthi. Agus ag bagairt ar Chorca Chaoin trí chéile. Agus
ba ghearr gur thosaigh na carbháin ag rolláil ar gach bóthar
agus ó gach aird ag déanamh isteach uirthi. Gach lá agus gach
oíche feasta ó Cháisc go Samhain bheadh an Latrach. mar a
thugtaí fós uirthi. breac le tinteanna agus le carbháin agus saol
na scléipe i réim inti. Is ar an gcéad charbhán acu seo i mbliana
a tháinig Bláithín agus a comhluadar. Ach féach cé fuair an
chéad chor uirthi.

Nuair a chonaic Iarann an rabhait ag tosú tháinig smaoineamh
chuige a sheasódh go maith fós dó. Dhíol sé an bád seithe a bhí
adhmaid a raibh bóthar agus farraige inti agus inneall boilg. Bád
ná beadh de chúram feasta uirthi ach fámairí agus a gcuid
fáinleog a iompar ón gcuan go hOileán Ban agus thar n-ais arís
nó, b’fhéidir. iascairí slaite ó lár tíre a thabhairt amach ar na
bainc chun a mbaoití a thumadh san uisce agus ábhar cainte a
thabhairt dóibh os cionn a mbranda i dtigh tabhairne na Croise
an oíche sin.

‘I láthair Mhuire ach go bhfuil Iarann rómhaith dhóibh.’

‘Bí siúrálta dhe. Murab é ní hiad an cleas óg.’

‘Caith uaim an cleas óg. Tá meon an deoil agus an óil imithe
go smior iontu sin. Ag brath ar an strainséir is fearr leo sin a
bheith. Gramaisc mheata. B’fhearr leo an bád úd ag strainséir
ná ag a nduine féin.’

‘Ó, ní thabharfainn aon iontaoibh leo, a deirim leat.’

Bhí Bláithín ina leaba sa charbhán agus í ag cuimhneamh siar
ar an oíche a bhí aici. Chuimil sí a lámh dá cíocha mar a raibh a
shrón is a phus ag Iarann uirthi leathuair an chloig roimhe sin.
Chuimhnigh sí ar an gcreathán a rith trína corp agus é á súrac,</leath>
   <leath ln="17">an sine beag géar cruaidh idir a dhá liopa aige agus doicheall air
ligean leis. Chuir sí a lámh síos a thuilleadh mar a raibh a lámh
chomh cáiréiseach aige uirthi agus iad araon ag smaoineamh ar
a raibh le teacht. Thit a codladh uirthi agus é ar aon leaba ina
haigne léi.

Bhí Iarann thuas ina leaba theolaí féin mar a raibh na scórtha
ban tar éis draíocht a choirp agus mil a bhoilg a bhlaiseadh le
breis is daichead bliain anois. Ach ba í an ceann deireanach
riamh an ceann ag Iarann.

‘Tá sé istigh anois agus déarfá gurbh iad caogaidí a phaidrín a
bheadh idir a mhéireanna aige in ionad a chaogaidí féin.’

‘Caith uaim formad anois.’

‘Ní formad é ach ciall is réasún. Tá an tsíoraíocht romhainn ar
fad is a rá ná beadh sí roimis siúd.’

‘Nach cuimhin leat cad dúirt Dyke leis an sagart nuair a
tháinig sé abhaile ó Mheiriceá.’

‘B’fhéidir nár chuala riamh é.’

‘Bhí Dyke taobh amuigh den séipéal nuair ba cheart dó a
bheith istigh leis an gcuid eile ag an Aifreann. Ag faire a bhí sé
ar cathain a d’osclódh an chéad tigh tábhairne a leighisfeadh an
spalladh diamhair a bhí air tar éis na hoíche. Ghabh an sagart
chuige: ‘Don’t you ever think of the next world, Dyke?" arsa an
sagart leis. “Sometimes father,” arsa Dyke leis, “but I am afraid
I have enough on my plate with this world at the moment. It’s a
case of one world at a time, big boy.” ’

‘Sin é an dála céanna ag an bhfear istigh é, is dócha. Ach go
bhfuil breis is a dhóthain fachta ó aon tsaol amháin aige seo.’

Lá arna mhárach a tháinig Bod-Bod ar an gcósta. Agus ní
bheadh Corca Chaoin go deo arís mar bhí sí as seo amach. Bhí
an fichiú haois tugtha ar lic an dorais aige chucu.</leath>
   <leath ln="18">Caibidil 4

Poncánach ab ea Bod-Bod. Sin a raibh d'eolas ag aoinne air go
ceann i bhfad, agus níorbh fhios cén chú a chac é ná cén madra
a bhaist é. Ach baisteadh i gceart i gCorca Chaoin é mar bhí
cuid dá thuairisc tagtha ann roimhe. Bhí sé ina aonar. agus is ar
an Latrach a thug sé a aghaidh lena charbhán féin. Bhí an
carbhán seo chomh taibhseach agus chomh soilseach de rud is
ná raibh riamh i ngiorracht céad míle den Latrach. A armas
féin. leon ar a ingne deiridh idir thrí réalt agus Fidelis ad urnam
greanta ar a thaobh. Agus cathair de bhád daichead troigh ar a
laghad ina dhiaidh aniar.

Pé ar díobh é, is cinnte go raibh a thuras meáite amach go
maith aige sular thug sé faoi. Bhí a fhios aige cá raibh sé ag
teacht agus bhí a fhios aige cad a thug é.

Dinc fir agus cuma an iomrascálaí air. Cúig troithe naoi
n-orlach nó mar sin. Ceann dubh catach air agus a dhuala ag
rince de dhroim a chluas agus a mhuiníl. Géaga capaill faoi agus
slinneáin tairbh. Cuma bhagarthach go maith air agus gan broic
le haoinne aige, ach ‘Fág an Bealach’ scríofa ar a mhalainn.

Ach bhí na litreacha ag teacht ó Mheiriceá de réir a chéile
agus blúirí eolais ag teacht chun solais:

‘Dear Anne,
Cloisím go bhfuil beithíoch an Bhronx tar éis leaíndeáil in
bhur measc. Is fada an Bronx fágtha aige gan dabht, ní raibh</leath>
   <leath ln="19">sé maith a dhóthain dó sa deireadh thiar. D'imigh sé out west
agus cheannaigh sé ranch ann. Más ea, where did he make his
dough? And how did he make his dough? Dhein sé anseo sa
Bhronx é, a chailín, más ea ní go macánta é. Ach le sweat
parlours agus rub-me-downs, agus you know what. Agus gan
dabht escort services.

Tháinig a mhuintir anseo ó Éirinn direach tar éis an
depression. Iarthar na hÉireann, is dócha, mar bhia fhios acu
conas poitín a dhéanamh. Níorbh fhada go rabhadar istigh ar
an moonshine agus cúpla speak-easy ceannaithe acu.

Tá tabhairt suas air siúd a chailín agus cloisfearfós uaidh.’

Good-bye now sweety,
Mary.

Bhí, agus litreacha eile chomh maith léi, agus iad go léir ag
cur leis an eolas ceann ar cheann.

D'éirigh Bod-Bod luath go maith ar maidin ach má dhein bhí
Iarann éirithe roimhe. Bhí ainm na mochóirí riamh air siúd gan
dabht agus ní bheadh faic ar aon tráigh gan fhios dó, duine ná
píosa raice ná aon rud eile. B'in é a dhúchas riamh agus dúchas
a raibh gafa roimhe. Chuimil sé bos dá aghaidh agus bhuail
greim faoina cheann. Níorbh aon bhearradh go tráthnóna
déanach aige é chun a bheith sleamhain slimbhearrtha do
phéileacáin na hoíche; agus go háirithe anois nuair a bhí
Bláithín ar an bhfód.

D'éirigh sé amach agus d'fhéach uaidh síos i dtreo na farraige
agus an chuain. Bhain an radharc an solas as a shúile. A leithéid
d’amhailt carbháin ní fhaca sé riamh cheana. Agus, a Íosa
Críost, an seibinneach de bhád. Cé leis? Cad as? Cad chuige?
agus na céadta ceist eile.

Síos leis. Níor bhéas le haon chuairteoir cur faoi thar oíche sa
Latrach gan é a chur i gcead Iarainn, agus cíos na hoíche a íoc
leis. Gach aoinne, gan dabht, ach leithéid Bhláithín, mar is
maith a bhí a fhios aige le haimsir agus le foighne gur ina leaba
féin a chríochnódh sí siúd ach í a chuimilt mar ba cheart. Agus
bhí a fhios aige siúd conas; faic ach gan dul róbhuannúil uirthi
an chéad chúpla oíche agus bhí sí aige, ag ithe mhíne as a láimh.</leath>
   <leath ln="20">Faoi Bhod-Bod a thug sé ar dtúis, áfach.

‘Dia dhuitse, nó cé tú féin?’

‘Mise? Ó, mise mé féin . . .’

‘Ní rabhais anseo cheana.’

‘No. buddy, Ní rabhas.’

‘Tá cíos oíche agam ort, tá a fhios agat.’

‘Huh! Pinginí beaga mar sin, Dia linn ...’

‘Ní bhfuaireas t’ainm. dála an scéil, ná fios do thuairisce.’

‘Ní go bog a scaraimse le faisnéisí mar sin. Ach más aon
mhaith dhuit é tabhair Punk orm. Cloisfidh tú a thuilleadh fós.
B’fhéidir nach róshásta a bheifeá.’

‘Ní go bog a scarann tú le haon rud, ní foláir liom. Ní
bhraithim pinginí an chíosa ar sileadh leat. ach a oiread.’

‘Anois, big boy, is é an béas atá agamsa ná híocaim aon
airgead ina phinginí suaracha. Fanaim go mbíonn an bille
iomlán agam. Is ansin a íocaim.’

‘Bíodh a fhios agat ar an bhfód atá fút anois, a Phunk ós é
t’ainm é, nach de réir do rialacha féin a íocfair mise. Ach de réir
na rialacha atá agamsa. Agus is í mo riailse, íoc de réir na
hoíche agus roimh ré. Anois má tá oíche eile le tabhairt anseo
agat tá fiacha dhá oíche agam ort. Agus cuir ar mo bhois nó is
duit is measa. Liomsa an Latrach agus ní leatsa.’

‘B'fhéidir nach fada a bheadh cúrsaí mar sin,’ arsa Bod-Bod
go bagarthach.

Bhí a fhios ag Bod-Bod anois nach aon tosú rómhaith a bhí
déanta aige, ach b’in é an saghas é. Trodach borb agus taithí ar
rian a thola féin aige. Rud eile, ní raibh aon tsúil aige le leithéid
Iarainn seo i measc tuataí aineolacha mar a mheas sé a beith
roimhe san áit seo. daoine bochta saonta gealgháireatacha gan
díth gan dochar de réir na dtuairiscí a b’fhearr a bhí aige; daoine
nár ghá duit ach satailt orthu agus go mbeidís ag lútáil na gcos
agat ar maidin arís; maidríní lathaí a bheadh ag umhlú go
talamh do shagart agus d’uasal mar é féin.

Theann sé a shiota beagán.

‘Dálta an scéil. cad is fiú an goddam paiste beag talún seo ar
aon nós?’

‘Tá a fhios ag an saol nach maith an bonn margáintíochta an</leath>
   <leath ln="21">clóchas. Is cuma cad is fiú anois é ní tusa a cheannóidh é ná
aoinne ar do chine.’

‘Pé méid is fiú é táimse sásta a dhá oiread a thabhairt air.’

‘Fairsing sa taoide agus caol sa bhfoghal. Scaoil chugam na
pinginí atá agam ort. agus bí buíoch go mbeidh oíche eile agat
ann.’

Doicheallach go maith a scar Bod-Bod leis na pinginí agus ní
ar mhaithe leis an airgead é. Ach ar mhaithe le bheith cloíte ag
an chéad ainmhí fir a bhuail leis. Mar bhí a fhios aige gur scéal é
seo a raghadh i bhfad agus nach i bhfuaire a bheadh sé ag dul ar
a bhóthar. Tosú rólag ab ea é ... ní dhéanfadh sé an gnó.

Ní gan fhios do Bhéal Toinne a d’imigh an t-allagar seo, mar
bhí glór agus faobhar ag baint leis. Bhí daoine amuigh ná raibh
amuigh le mí agus a mbrollach ar an maolchlaí acu ag féachaint
uathu síos. Cé nárbh é Iarann an fear a b’ansa ar domhan
leo-le cuid acu go háirithe— bhí áthas orthu nach é an
strainséir a fuair an lá. Ba é Iarann a nduine féin agus is giorra
do dhuine a léine ná a chóta.

Bhí an File thuas agus é ag féachaint uaidh síos ar láthair na
babhtála. Meig laistiar de agus iontas na gile uirthi. Nó cá
bhfuair Iarann a chuid miotail?

‘Más miotal é,’ arsa an File thar n-ais léi. ‘B'fhéidir a bhean
gur teaspach de shaghas éigin eile é, rud ná tuigfeása gan fios na
dtuairiscí go léir a bheith agat.’

‘Ní raibh an mianach in aoinne dá chine riamh, chun go
mbeadh sé ann féin.’

‘Is minic a d’adaigh bean tine chraosach i gcroí fir,’ arsa an
File agus líne filíochta, dar leis, curtha dá chroí aige. Is minic a
dúirt sé leis féin gur filíocht a labhradh sé féin agus nach prós.
Ach ní dúirt sé sin lena mháthair; bean phróis ab ea í sin agus
gan mórán measa ar an ndéantus eile aici. go mórmhór mar a
bhí sé ag teacht ó bhéal a mic.

‘Ó, tá bean sa chúram, mar sin?’

‘Is cuma an bhfuil nó ná fuil nuair is dóigh leis féin go bhfuil.’
arsa an File thar n-ais go searbh léi.

Ag Dia féin atá a fhios conas a chodail Bláithín tríd an gcibeal
go dtí beagnach a dheireadh thiar. Thug sí stáir mhaith den</leath>
   <leath ln="22">oíche ag taibhreamh ar an seal a chaith sí aréir i mbaclainn
Iarainn agus ar an aoibhneas a chuir sé ina shruthlam trí gach
ball dá corp. Ní go rómhaith a thuig sí féin cad ina thaobh é seo
mar go bhféadfadh an fear seo a bheith ina sheanathair aici. Bhí
sí amuigh cheana le cúpla boc óg dá haois féin ach ar chuma
éigin ghlacadh sí col leo chomh luath agus a bheadh sí réidh leo.
Bhíodar ar fad róghlas di, róthuathalach, ró-neamhaibidh. Dar
leo nuair a bheifeá amuigh acu agus go gcasfadh a gcomh-
ghleacaithe féin orthu farat gur éan creiche a bhí ionat agus tú
gafa ina ngaiste acu le taispeáint don saol mór.

Rud eile, ní go rómhaith a réitigh sí in aon chor lena
comhaoistí féin, fireann ná baineann. Pus tormais a thugaidís
uirthi, ‘seo chugainn Tormas,’ a deiridís féin le chéile nuair a
chífidís ag teacht í. Ach níor thuigeadar í. Agus aon lá ná fuil
duine sothuigthe soléite somhúnlaithe i measc a leithéid
d’aicme fanadh sí amach as an gciorcal. Bíodh sí ina dí-
threabhach.

Chuir sé seo isteach go mór ar Bhláithín mar cailín íogair ab
ea í. Cailín meabhrach, cailín éirimiúil, cailín a bhí lán de ghrá
go domhain faoin gcraiceann. Cailín nár mhothaigh a gnéas féin
fós nó gur mhúscail Iarann inti é. Leathadh freangaí creatha trí
gach orlach dá corp nuair a leagadh sé a lámh uirthi agus
chuireadh fonn fis agus feise uirthi. Níor éirigh le haon fhear
riamh é sin a dhéanamh cheana léi, ná níor mhúscail aon duine
acu riamh an fonn seo inti. Ní dócha go raibh aon tuiscint air, ná
aon réiteach. Bhí a fhios aici go raibh fadhb aici, mar gur rún é
seo ná féadfadh sí a roinnt le haon duine dá cairde.

Chuir sí a ceann amach as an gcarbhán nuair a chuala sí an
coimheascar cainte idir an bheirt. Cé nár sméid Iarann uirthi
agus nár lig sé air go bhfaca sé í d’éirigh tocht bróid ina hucht
agus chuir a pháirt san allagar scailéithean ceart uirthi.

Ach níor imigh Bláithín gan fhios do Bhod-Bod. Níor imigh
aon bhean dhealraitheach riamh gan fhios dó. Ach chuir sé ar
comhad i gcúinne a aigne í mar níorbh aon am é seo. Am gnímh
ab ea é seo, am laochais, am taispeántais. Dá ligfeadh sé an uain
seo i bhfaillí uaidh gan rud éigin mór a dhéanamh bheadh a
cháil sa lathaigh go deo.</leath>
   <leath ln="23">Scoir sé an bád mór agus sháigh sé roimhe síos ar an slip í
agus isteach san uisce. Tharraing sé suas an dá roth a bhí fúithi
agus d'fhág ansin iad nó go dtiocfadh sé isteach. Léim isteach sa
bhád, bhrúigh cnaipe istigh sa chábán amuigh agus b’iúd léi tríd
an gcuan amach mar bheadh ainmhí allta a raibh a chiall agus a
réasún caillte aige. Bhain sé aisti é agus bhain sé aisti é nó go
raibh sí éirithe aníos as an uisce nach mór agus gur dhóigh leat
gurb é an t-aer a thabharfadh sí uirthi féin. Bhí-a craos oscailte
ar fad aige ionas go raibh bóthar domhain farraige oscailte
taobh thiar di a bháfadh a raibh de bháid eile sa chuan, fiú
amháin ceann Iarainn féin.

Bhí an baile thuas agus chuimil sé a shúile. Níor chreid sé an
siúl, níor chreid sé an cúrán bán go léir a bhí ar fuaid an chuain
agus lasmuigh de.

‘Fear faobhair.’

‘Fear as a mheabhair, a deirim leat.’

‘Ach tá bád aige. agus í ag freagairt dá stiúir.’

“Aon fhear atá ag tabhairt faoin súnda sin leis an siúl sin ní
thuigeann sé bád ná taoide ná farraige. Ná fuil an madra taoide
is measa in Éirinn ag gabháil tríd an súnda sin.’

‘Níl aon bheann aige seo uirthi.’

Leis sin cé gheobhadh chucu ach an File. ‘Ní chreidim ná go
go bhfuil dáir éigin sa chúram seo.’ Chuir seo deireadh leis an
allagar.

Faoi Oileán Ban a bhí sé ag tabhairt. Cé go raibh trí mhíle
d'fharraige ann bhí sé sroichte aige taobh istigh de cheithre
nóimeat. Ach níor thúisce i mbéal na slipe istigh é ná a bhain sé
casadh as an stiúir a thug timpeall an oileáin ar fad é, ceithre
nóimeat eile, agus timpeall arís, an aga chéanna díreach. Ach
b’fhuraiste a aithint nach chun dul i dtír ann a thug sé an turas
ach chun oscailt súl a bhaint as Béal Toinne agus a raibh ann
agus cúis chainte a thabhairt dóibh go léir trí chéile. Is air féin a
bheifí ag caint feasta inniu agus ní ar Iarann an diabhail bhuí
agus a chuid pinginí suaracha.</leath>
</leabhar>
